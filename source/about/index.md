---
title: 春江花月夜
date: 2017-03-30 11:22:00
---

<h3 align = "center">张若虚</h3>

<h2 align = "center">春江潮水连海平，海上明月共潮生。</h2>
<center>滟滟随波千万里，何处春江无月明! </center>
<h2 align = "center">江流宛转绕芳甸，月照花林皆似霰; </h2>
<h2 align = "center">空里流霜不觉飞，汀上白沙看不见。</h2>
<h2 align = "center">江天一色无纤尘，皎皎空中孤月轮。</h2>
<h2 align = "center">江畔何人初见月? 江月何年初照人？</h2>
<h2 align = "center">人生代代无穷已，江月年年只相似。</h2>
<h2 align = "center">不知江月待何人，但见长江送流水。</h2>
<h2 align = "center">白云一片去悠悠，青枫浦上不胜愁。</h2>
<h2 align = "center">谁家今夜扁舟子？何处相思明月楼？</h2>
<h2 align = "center">可怜楼上月徘徊，应照离人妆镜台。</h2>
<h2 align = "center">玉户帘中卷不去，捣衣砧上拂还来。</h2>
<h2 align = "center">此时相望不相闻，愿逐月华流照君。</h2>
<h2 align = "center">鸿雁长飞光不度，鱼龙潜跃水成文。</h2>
<h2 align = "center">昨夜闲潭梦落花，可怜春半不还家。</h2>
<h2 align = "center">江水流春去欲尽，江潭落月复西斜。</h2>
<h2 align = "center">斜月沉沉藏海雾，碣石潇湘无限路。</h2>
<h2 align = "center">不知乘月几人归，落月摇情满江树。</h2>












